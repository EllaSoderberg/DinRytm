---
title: MAJAS BERÄTTELSE
date: 2019-01-12T23:00:00.000Z
image: /img/mission-journal.jpg
category: aktuellt
---
<!--StartFragment-->

“Det var en helt ny värld att få lära känna sin kropp”

Maja tog kontakt med mig 2013 då hon hade bestämt sig för att sluta med p-piller efter tio år. Hon upplevde att de p-piller hon tog gav biverkningar som påverkade hennes vardag. Jag träffade Maja för rådgivning och information. Vi pratade om hennes beslut att sluta med p-piller och önskan att istället lära sig tolka och förstå kroppens signaler.

Så här skriver Maja:

Jag minns att Malin bemötte mig med en positivitet och trygghet vilket gjorde mig säker på att jag gjorde rätt val. Sedan många år tillbaka upplevde jag en obalans i kroppen, mitt humör svängde, jag hade ångest och kände mig trött samt omotiverad till vardagen. Det var i tiden för debatten kring p-piller och hormoner som jag började reflektera kring hur jag mådde. När jag insåg att det kunde vara mina p-piller som gav mig biverkningarna var det enkelt att ta beslutet.

Malin och jag hade ett möte där jag fick veta mer om Fertility Awareness. Vi gick igenom menscykeln, både anatomi och fysiologi och hur vår fantastiska kvinnokropp är möjlig att observera. Jag fick ställa frågor som hon besvarade utifrån sin kunskap som barnmorska och jag fick även ett informationsmaterial att läsa vidare i. Mitt första steg var att mäta kroppstemperaturen varje morgon och börja observera mitt sekret flera gånger om dagen. Det var en helt ny värld för mig. Men jag märkte ganska direkt att jag mådde bättre och den största skillnaden var att jag kunde se ett mönster i mitt mående.

Nu har jag varit utan p-piller i fem år och har äntligen lärt mig hur min kropp fungerar. Jag kan förstå utefter min cykel varför jag ibland har en sämre dag. Då är det skönt att veta varför det är så och att det kommer kännas bättre igen om någon dag, ibland tar det bara någon timme innan det vänder. Varje månad noterar jag min mens första dag i en kalender, observerar sekretet och när jag ser att det börjar komma lite vitaktigt som sen blir klart och halkigt vet jag att ägglossningen är nära. När sekretet försvinner igen vet jag att jag har ca 13 dagar till nästa mens. Det känns fint att ha mer koll på var jag befinner mig i cykeln, jag försöker numer veckan innan mens att boka in mindre aktiviteter och sova minst 9 timmar varje natt.

Idag är jag glad för att jag tog steget till att sluta med p-piller. Det har stundtals varit en utmaning att göra observationerna varje dag men med tiden går det per automatik. Det känns fantastiskt att jag fått kontroll över min kropp, det är en helt ny värld!



<!--EndFragment-->